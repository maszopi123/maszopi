<head><link rel="stylesheet" href="styl.css"> </head>
W poprzednich częściach tego kursu CSS poznaliśmy sposoby, za pomocą których możemy dodać reguły CSS do dokumentu HTML. Poznaliśmy również do czego wykorzystywane są selektory CSS. Przyszedł czas abyśmy bliżej przyjrzeli się właściwościom CSS, bo to właśnie one mają wpływ na wygląd danego elementu HTML.

W realnym świecie, gdy chcielibyśmy zmienić wygląd białej, czystej kartki papieru, to moglibyśmy to uczynić za pomocą różnych czynności. Moglibyśmy zmienić jej kolor, kształt, rozmiar lub moglibyśmy namalować coś na niej.

W świecie wirtualnym za zmianę wyglądu danego elementu HTML odpowiadają właściwości CSS, które dzielą się na różne kategorie.

Właściwości CSS możemy podzielić na kilka grup kategorii. Każda z tych grup jest odpowiedzialna za zmianę konkretnych cech wyglądu elementu HTML, na przykład:

Tekst - właściwości odpowiedzialne za formatowanie cech wyglądu tekstu w danym elemencie HTML, np. text-align:center; wyśrodkuje tekst w elemencie.
Czcionka - właściwości odpowiedzialne za formatowanie wyglądu czcionki tekstu w danym elemencie HTML, np. font-size:15px; zmieni rozmiar wyświetlanej czcionki tekstu.
Rozmiary - właściwości odpowiedzialne za formatowanie szerokości i wysokości w danym elemencie HTML, np. width:200px; sprawi że szerokość elementu HTML będzie wynosić 200 pikseli.
Tło - właściwości odpowiedzialne za formatowanie cech wyglądu tła w danym elemencie HTML, np. background-color:lightblue; zmieni kolor tła elementu HTML na jasnoniebieski.
Marginesy - właściwości odpowiedzialne za formatowanie wartości marginesów wewnętrznych i zewnętrznych w danym elemencie HTML, np. margin:10px; sprawi że wszystkie marginesy zewnętrzne elementu HTML będą wynosić 10 pikseli.
Obramowanie - właściwości odpowiedzialne za formatowanie cech wyglądu obramowania w danym elemencie HTML, np. border-top-style:solid; doda do elementu HTML górne obramowanie, którego stylem będzie styl solid, czyli ciągła pojedyncza linia.
